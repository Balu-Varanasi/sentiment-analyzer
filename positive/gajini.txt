మళ్ళీ గెలిచిన 'గజనీ'(రివ్యూ)

ఇప్పటికే సూర్య హీరోగా చేసిన 'గజనీ' చూసేసాం..మళ్ళీ హిందీ వెర్షన్ చూడాల్సిన అవసరం ఉందా..అంటే ఉందనే రేంజిలో ఈ చిత్రం సమాధానమిస్తుంది. సౌత్ లో ఘన విజయం సాధించిన గజనీ ఇప్పుడు నార్త్ ధియోటర్స్ లోనూ దాడి చేసి కలెక్షన్స్ దోస్తున్నాడు. అలాగే ఈ సినిమాలో విలన్ పాత్ర వీక్ గా ఉందన్నా..హృదయం ఎక్కడున్నది వంటి హిట్ సాంగ్ మిస్సయిందన్నా అవన్నీ మరిపిస్తూ మరింత బిగువైన స్క్రీన్ ప్లేను జతచేసుకుని ముందుకు దూసుకుపోతున్నాడు.

ఇక ఈ సినిమా ఇంత హిట్టుకి బిగి సడలని స్క్రీన్ ప్లేనే కారణమని చెప్పుకోవాలి. అయితే తమిళ వెర్షన్ లో ఉన్న కథనాన్ని కొద్దిగా ఈ సినిమాలో మార్చారు. అలాగే క్లైమాక్స్ లో వచ్చే ప్రదీప్ రావత్ డబుల్ సీన్స్ తొలిగించారు. అక్కడ తిరిగి షార్ట్ టైమ్ మెమరీ మీదే ప్లే చేసాడు.అద్బుతం అనిపించుకున్నాడు. నిజానికి తారె జమీన్ పర్ తర్వాత అమీర్ ఖాన్ ఇలాంటి సినిమాలో ఇలాంటి పాత్ర ద్వారా మళ్ళీ పలకరిస్తాడని ఎవరూ ఊహించరు. అక్కడే వారి ఊహలకు భిన్నంగా వెళ్ళి అందరికీ షాక్ ఇచ్చి అతను సగం మార్కులు వేయించుకున్నాడు. ఇక అందరూ సిక్స్ పాక్ అంటూ శ్రమ పడుతూంటే ..అతను ఏకంగా ఎయిట్ పాక్ అంటూ మరో ట్విస్టు ఇచ్చాడు.ఇక సినిమా మెయిన్ ప్లస్ పాయింట్ ...అసిన్ తో క్యూట్ లవ్ స్టోరీ. మళ్ళీ చూసినా చూడాలనిపించింది. అదీ మనకు నాగార్జున మురళికృష్ణుడు సినిమాలో కనిపించే ట్రాకే అనుకోండి. అలాగే అన్నిటికన్నా గొప్పగా చెప్పుకోవాల్సింది రవిచంద్రన్ కెమెరా పనితనం.

అసిన్ ని చంపే సీన్స్ లో ఆ భయాన్ని ఎస్టాభ్లిష్ చేసేందుకు ఎన్నుకున్న కలర్ స్కీమ్ అధ్బుతమనిపిస్తాడు. అన్నిటికన్నా చివరలో చెప్పుకున్నా మొదట వరసలో ఉండేది ...అందరికీ తెలిసిందీ ఎ.ఆర్.రహమాన్ పాటల గొప్పతనం. ధియోటర్ బయిటకు వచ్చినా కైసీ ముజీ పాట అప్రయత్నంగా మన పెదాలు పాడేస్తూంటాయి. నటుల్లో అమీర్ ఖాన్,అసీన్ పోటీపడి నటించారు. ప్రదీప్ రావత్ అచ్చ మన తెలుగు విలన్ లాగానే బిహేవ్ చేస్తూ భయపెట్టాడు. జియాఖాన్ ఒక్కత్తే తేలిపోయింది. అయితే విలన్ ప్రదీప్ రావత్ ప్రక్కన ఉండే గూండాలు మరీ ఎనభైల కాలంనాటివారిలా అనిపించటం ఓ మైనస్. అలాగే పోలీస్ ఆఫీసర్ పాత్ర కావాలనే సగంలో చంపేయటం స్క్రిప్టులో కనపడని లోపంలా కనిపిస్తుంది. అయితే సూర్య గజనీ చూసిన వారికి ఇది అంత తృప్తి అనిపించకపోయే అవకాశం ఉందా అంటే దాదాపు లేదనే చెప్పాలి. వరస కామిడీలు,రొమాంటిక్ ఫిల్మ్స్ తో నడుస్తున్న బాలీవుడ్ మళ్ళీ ఈ సినిమాతో యాక్షన్ సినిమాల నిర్మాణానికి పూనుకుంటుందేమో చూడాలి.పాపం ఖాలీగా ఉన్న సన్నీడయోల్,బాబిడయోల్ వంటి వారికి పని కలుగుతుంది.

ఇక కథ తెల్సిన ఈ సినిమాను మళ్ళీ చూసినా నష్టం లేదనపిస్తుంది.అలాగే ఇన్నాళ్లూ ప్రియదర్శన్ పుణ్యాన సౌత్ కామిడీలే హిందీ తెరకెక్కాయి. ఇక మురుగదాస్ ఎంట్రీతో యాక్షన్ సినిమాలూ అక్కడ వర్కవుట్ అవుతాయోమని ఆశలు కల్పిస్తుందీ చిత్రం. అయితే ఈ షార్ట్ టైమ్ మెమరీ సినిమా మరీ లాంగ్ టైమ్ (మూడు గంటలు పైగానే) ఉండటమే బ్యాడ్ అనిపిస్తుంది. అదే తొలిసారి చూసేవారికైతే పూర్తి స్ధాయి సంతృప్తి ఇస్తుంది. అయితే సినిమా చూసేటప్పుడు షార్ట్ టైమ్ మెమరీ లాస్ అనే జబ్బు ఉంటుందా..హీరో అంత కోటీశ్వరుడు కదా..డబ్బు పడేసి ప్రొపిషనల్ కిల్లర్స్ తో చంపించవచ్చు కదా..అయినా అంత తెలివైన హీరోయిన్..పోష్ లుక్ తో ఉండే అమీర్ ఖాన్ నేఫద్యాన్ని గుర్తు పట్టదా...ఎంత ప్రేమ అయితే మాత్రం లవర్ చెడ్డీ యాడ్లో నటించమంటే ..తానెవరో..తన రేంజి ఏంటో ప్రపంచానికి తెల్సిపోతుందని భయపడకుండా ఎలా ఒప్పుకుంటాడు...వంటి అధ్బుతమైన డౌట్స్ రానివారే ఈ సినిమాకు వెళ్ళటం మేలు. వారికి తప్పని సరిగా నచ్చుతుంది.
